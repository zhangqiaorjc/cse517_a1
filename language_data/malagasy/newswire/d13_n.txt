Maina tanteraka ny tsenan’ireo mpitatitra, andro maromaro taorinan’ny fety teo. Ireo mpitaitra mihazo ny faritra no tena voakasik’izany.


Mita­raina amin’ny tsy fisi­an’ireo mpandeha, mihazo any amin’ny faritra, ireo mpamily amin’izao fihandohan’ny taona izao. Matetika no tsy mahafeno ny seza ao amin’ny fiara akory ny isan’ireo mpandeha, ka miteraka fatiantoka ho an’ireo mpamily.
«Vitsy dia vitsy ny mpandeha. Ireo mpanao varo-mandeha, hanao ny asa fivarotana ho any amin’ny faritra na avy nividy entana avy aty andreni­vohitra hoentina any amin’ny faritra, no sisa mba mandeha», raha ny nambaran’i Rakotobe Seta. Ifandrombahana, araka izany, ireo mpanjifa raha vao migadona eny amin’ny toeram-piantsoanana. Sahi­rana vao mahafeno fiara ny mpitatitra ka misy amin’izy ireo no mampidina ny saran-dalana ho fisarihana ny mpandeha. Mahatsiaro maty antoka vokatr’izany ny sasany amin’ izy ireo.
Tsy afa-manoatra anefa. Asa fivelomana ka tsy maintsy atao, ary tsy maintsy mandeha na firy ny mpandeha hoentina na firy, raha ny fanazavan’ireo mpitatitra hatrany. Ho an’i Andrian­tsilavo Toky, mpitatitra
mihazo iny làlam-pirenena faharoa iny izao dia matetika ny fiarany no tsy feno
intsony, vao tapitra kelikely ny fety. Any amin’ny fetin’ny paka any indray izy vao manantena vokatra tsara amin’ity asa fitaterana ity.
Fanakanan-dàlana
Ankoatran’ny tsy fisian’ny mpandeha dia anisan’ny nampitaraina ireo mpitatitra ihany koa ny fiverenan’ny fanakanan-dàlana ataon’ny dahalo eny amin’ireo làlam-pirenena samihafa, isan’ny efa malaza amin’izany tsy fahandriam-pahalemana izany sahady ny làlam-pirenena faharoa, voalohany ary ny làlam-pirenena fahadimy iny. Ny faharatsian’ny làlam-pirenena mihazo ireo faritra maro, izay isan’ny mampikaikaika ireo mpamily tokoa ny mampiasa azy, « ny olona hoentina efa tsy ampy isa, ny faharatsian’ny làlana ihany koa miteraka fahasimban’ny fiara matetika ka vao maika mahakivy », hoy Ratendrisoa Andry. Hatreto anefa tsy mbola manana eritreritra ny hanajanona ny asa fitaterana ny ankamaroan’ireo mpitatitra nanontaniana, na dia mafy toy izany aza ny mahazo azy ireo, eny an-dàlana
rehetra eny.
Raha ny tsikaritra, gaboraraka tanteraka ny sehatrin’ny fitanterana eto amintsika nohon’ny tsy fisian’ny fahamarinan-toerana eo amin’ny saran-dàlana, na ny ao amin’ny zotra rezionaly izany, na ny zotra nasionaly.
