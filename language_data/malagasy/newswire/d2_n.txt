Maro amin’ireo mpivarotra amoron-dàlana noesorina teny Analakely sy ny manodidina no tazana lasa manao mpivaro-mandeha, ankehitriny. Nilaza ho mbola tsy nahita toeram-pivarotana ny ankamaroan’izy ireo.
« Mbola miandry ny fandaminana avy amin’ny kaominina Antananarivo renivohitra (CUA) izahay, ankehitriny  », hoy ny raim-pianakaviana iray, mpivarotra fitafiana, teny amin’ny sisin-dalan’ Analakely teo aloha, ary lasa mpivarotra mandehandeha eny Analakely sy manodidina, ankehitriny.
Vonjy tavanandro ihany ny fivarotana mandehandeha, hoy izy ireo, fa miandry ny vahaolana maharitra atolotry ny CUA amin’ny fanomezana toeram-pivarotana izy ireo. « Tokony manatona ny lehiben’ny tsena tsirairay ireo mpivarotra mba ahafahany mahazo toeram-pivarotana ao anaty tsena. Voakasik’izany avokoa ny tsena miisa dimy ambin’ny folo eto an-drenivohitra », hoy indray kosa ny fanazavan’ Andriamampionona Rommel, tompon’andraikitry ny sampana fampivoarana ny tsena, eo anivon’ny CUA. Mampi­menomenona ireo mpivarotra ihany koa ny famoahana ireo entana voageja.
