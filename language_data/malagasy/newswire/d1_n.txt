Efa maherin’ny 6.000 hatreto ireo tonga nanolo ny karatra fazahoan-dalana mamily fiarakodia ho lasa karatra biometrika. Raha ny voalazan’i Rajaonarison Charli Hyacinthe, tompon’andraikitra ao amin’ny « Centre d’Immatriculation » Ambohi­dahy, « efa marisika ny olona amin’ny fanovana ny karatra ho biometrika, manodidina ny 200 isan’andro eo ireo tonga manatanteraka izany  ».
Tsy manan-kery intsony ny karatra teo aloha aoriana ny datin’ny faha 31 desambra 2016, izay daty farany hahafahana manao io fanovana io.  Tsy tokony hiandry amin’ny fotoana farany ny rehetra vao hiazakazaka hanova ny karatra ho biometrika fa dieny izao dia efa entanina hanatanteraka izany, raha ny voalazany hatrany.
Ho an’ny taratasy fahazoan-dalana mamily fiara na ny « permis », dia ny karapanondrom-pirenena miampy ilay karatra teo aloha miaraka amin’ny sarany Ar 38.000 no ilaina. Ho an’ny karatra manamarina ny fiarakodia na ny « carte grise » kosa indray dia Ar 75.000 no vola aloha.

Vanessa Rakotomalala
