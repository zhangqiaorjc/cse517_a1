Nanolotra vatsim-pianarana mitentina 75 000 dolara, ho an’ny mpianatra sahirana, ny masoivohon’i Etazonia.

Mano­katra varava­rana betsaka ho an’ny mpianatra rehetra ny fahafehezana ny teny anglisy, indrindra amin’izao andron’ny fanatontoloana izao. Nisongadina izany, omaly, teny amin’ny American Center Tanjombato, nandritra ny fanolorana ny vatsim-pianarana nataon’ny masoivohin’i Etazonia sy ny English Teaching Program (ETP). Nanambara ny talen’ny English Teaching Program, Razanadrakoto Vonimalala fa «ny fifehezana tsara ny teny anglisy dia mety hanampy amin’ny fahitana asa tsara kokoa sy fanabeazana mahavelom-panantenana, ka hahazoana fahaizana ahafahana hifaninana sy handray anjara, amin’ireo fandaharanasa fifanankalozana sy fianarana, any Etazonia ».
Ny mpianatra eny amin’ ny liseam-panjakana, eto andrenivohitra sy ny any amin’ny distrikan’atsimondrano sy Avaradrano hatreto, no hahazo ity
vatsim-pianarana ity. Mpia­natra miisa 48 no hosivanina manokana amin’ireo lisea ireo, ka ireo izay tsara naoty indrindra sy mihaina anaty fianakaviana sahirana no tena voakasik’izany. Naha­tratra 75.000 dolara ny teti-bidin’izany vatsim-pianarana izany.
Hanomboka ny faha 5 Aprily 2016 ary hifarana ny 23 Desambra 2017 ny fianarana. Amin’ity andiany faha enina ity, dia ireo tanora manan-talenta 13 ka hatramin’ny 20 taona, avy amin’ny lisea tantanin’ny fanjakana, ary avy amin’ny fianakaviana sahirana, eto Madagasikara, no homena sehatra.

Andiany enina
Ao anatin’ity fandaharanasa ity dia manana singa roa ny fampianarana, ka isan’izany ny fianarana ny teny anglisy, manomboka amin’ny fahaizana efa ananan’ny mpianatra sy
hetsika ara-kolontsaina, hanampy amin’ny fahatakarana tsara kokoa an’i Etazonia, hamafisina ny fahaiza- miteny sy mihaino.
Efa miditra amin’ny andiany faha enina ny mpianatra nisitraka ity fanohanana omen’ny masoivoho amerikanina ity.
Nivoaka, tamin’ny fomba ofisialy, tamin’ny 16 Janoary 2013 tao amin’ny Masoivohon’i Etazonia izany. Hatramin’ny niandohan’ity fandaharanasa ity tamin’ny taona 2014, maherin’ny 100.000 ireo mpianatra nahazo vatsim-pianarana avy amin’ny firenena mihoatra ny 85 izay nandray anjara.
