Raha tsy ranom-potaka dia rano tapaka. Hasorenana no nandraisan’ny mponin’ny faritra maro teto Antanana­rivo sy ny manodidina, ny maraina omaly, noho ny fahatapahan’ny rano. Vao maraina dia efa menomenona sy hatezerana no nameno ny tambazotran- tseraseran’ny fiaraha-monina Facebook satria tsy nampoizin’ny mpanjifa ny zava-nitranga.
«Nisy fahasimbana ny milina misintona ny rano ka tsy ampy noho izany ny rano miakatra», hoy ny fanazavana nomena ireo mpanjifa niantso ny sampana vonjy taitra, tao amin’ny orinasa Jiro sy rano Malagasy (JIRAMA). Voalaza tamin’ izany fa anisan’ny nahasimba io milina io ny fiboiboikan’ny rano be loatra noho ny toetr’andro manorana.

Fahasimbana
Nanamafy ny fahasimbana, ny teo anivon’ny seraseran’ny JIRAMA, izay niezaka nampandry saina ny mponina noho ny fahalotoan’ny rano. «Mandalo dingana maro sy fitiliana
isan-karazany ny rano vao tonga any an-tokantrano tsirairay», hoy Randrianarisoa Feno, tompon’andraikitry ny serasera.
Tato ho ato, nahatsikaritra ny mponin’Antana­narivo sy ny manodidina fa somary manopy mena ny rano tonga any an-tokantrano. Raha ajanona ela aza moa dia midina eny amin’ ny fanambanin’ny zavatra misy azy ny vovoka mampiahiahy. Misy aza moa milaza mihitsy fa mahita bibikely mihitsy.
Nomarihin-dRandria­narisoa Feno hatrany fa ny fahasimban’ny tontolo iainana sy ny toetr’andro no antony mahatonga ireny loto ireny. «Betsaka loatra ny fahasimban’ny tontolo iainana amin’iny faritra misy an’Ikopa iny ka nahatonga ny rano haloto», hoy izy. «Eo ihany koa ny fiakaran’ny rano be loatra», hoy hatrany izy nanampy.
Manoloana io fahalotoan’ny rano io dia mampitandrina ny mpitsabo. Voalazan’izy ireo fa tsy azo antoka ny rano raha vao ahitana loko hafa miaraka aminy ka tsara raha sorohina izay aretina mety hitranga. Nanentana araka izany ny mponina izy ireo hampangotraka hatrany ny rano hosotroina mba hahafaty izay mety ho otrikaretina ao anatiny.
