Mametra-panontaniana ny olona amin’ny maha lahara-pahamehana ny hetsika fanesorana ny mpivarotra amoron-dàlana. Ao ireo manohana ny ezaka, ao ihany koa ireo manakiana fotsiny.

Samy manana ny heviny. Mizarazara be ihany ny hevitra manoloana ny hetsika fanesorana mpivarotra amoron-dàlana. «Vaindohan-draharaha ve ny fialan’ny mpivarotra eny Behoririka sy Anakely amoron-dalana  », hoy i Rabeniony, mpanamboatra fiara. « Tsy reraka mifangala-piery amin’ny mpivarotra ve ny kaominina », hoy i Dezy, mpamily fiara, niaro ny mpivarotra.
Herinandro no fotoana tokony nanatanterahan’ny kaominina ny fanesorana ireo mpivarotra ireo, nefa nihitatra ho tapa-bolana ny raharaha. « Mitarazoka
loatra ity resaka ity, hany ka hataon’ny sasany fitaovana politika ny hiafarany, sarotra alamina mihitsy ny mpivarotra amoron-dàlana, avy eo vao mimenomenona rehefa giazana ny entany », hoy i Nambinina, mpanjaitra.
Miantraika amin’ny manodidina ny fitarazohan’ity raharaha ity, izany hoe ny fidongian’ireo mpivarotra amoron-dàlana tsy mety hiala. « Lasa mihorohoro foana izahay, manidy toeram-pivarotana isaky ny manao fihetsiketsehana izy ireo», hoy i Natacha, mpivarotra anaty tranombarotra.

Omeo toerana
« Mahagaga mihitsy ny toe-draharaha, ny tsy manara-dàlana indray no mitaky ny zony sy manakorontana. Mitarika tsy filaminan-tsaina ho anay ety amin’ny manodidina ny tsy fanaiken’ny mpivarotra amoron-dàlana fandaminana apetraky ny kaominina », hoy i Florence, mpianatra, nitaraina.
Miandrandra filaminana, eo amin’ny lafiny fifamoivoizana sy ny fandriam-pahalemana, ny olona amin’ity hetsika fanadiovana ny arabe ity. « Manantena izahay fa hihena ny haro-paosy sy ny fitohanan’ny fiara, vokatry ny fanesorana ireo mpivarotra amoron-dàlana », hoy i ramatoa Santatra, mpampianatra.
« Amiko manokana, tsara ny fandaminana apetraky ny kaominina fa kosa tokony homanina tsara daholo ny rehetra vao natomboka ny asa fandroahana, izany hoe ny sain’ny mpivarotra voakasika, ny tsena ampidirana azy ireo koa », hoy ihany izy.
Mitady vonjy ny mpivarotra amoron-dalana, mitaky toerana hivarotana.
« Nitarika olana ianareo dia arosoy ny vahaolana. Omeo tsena ahafahanay mitady vola izahay dia tsy hitokona intsony », hoy i Haja, mpivarotra nesorina tamin’iny faritr’i Behoririka iny.
