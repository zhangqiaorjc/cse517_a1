Manam-pikasana hanamboatra ny lalana mankany Mantasoa, ny kaominina. Tsapan’izy ireo ny lanjan’ny làlana.

Hanam­boatra lalana ho amin’ny fampandrosoana. «Manam-pikasana hanatsara ny lalana mampitohy an’Ambatomanga sy Mantasoa ny kaominin’i Mantasoa.
Lalana mirefy 30 km no asiam-panamboarana amin’izany. Haha­fahana mifanakalo sy mifamezivezy ny fahavitan-dàlana», hoy Ranaivoarisoa Lala, ben’ny tanànan’i Mantasoa. Hoy hatrany izy, « inoana fa hampiroborobo kokoa ny tanananay ny fahavitan’ireo lalana aty aminay tara, indrindra fa eo amin’ny lafiny toe-karena izany ».
« Hahafahana mamoaka entam-barotra, mifanakalo traikefa sy kolontsaina ary ny maro hafa ny fahavitan-dalana », hoy ny mponina iray nanohana ny tenin’ny ben’ny tanàna. Araka ny nambaran’ny ben’ny tanàna ihany, ny volan’ny fitrandrahana ala, trondro, vato ary amin’ny alàlan’ny hetran-trano no hanatanterahana izany tetikasa izany, raha toa ka tsy hisy ny fanampiana. « Hie­zahanay hatrany ny manatsara ny lalana aty aminay na dia tsy ho tara avokoa aza », hoy ny ben’ny tanàna. Ankoatra izay, hoy izy, « efa nisy fangatahana fanohanana nalefanay any amin’ny fitondram- panjakana mahefa sy avy amin’ireo mpiara-miombona antoka any ivelany ».

Vokatra
Mbola eo am-piandrasana ny valin’ny fangatahana nalefany izy ireo hatreto.
Isan’ny tanàna mamokatra i Mantasoa, tsy eo amin’ny lafiny fiompiana ihany izany, fa indrindra eo amin’ny lafiny fambolena. « Farafahakeliny, mampiaka-bary indroa isam-bolana
izahay », hoy ny tantsaha iray tao Mantasoa. Eo koa hoy izy ny voly hanin-kotrana, voamaina, legioma sy maro hafa koa. « Mbola vitsy ny fiara tonga aty aminay rehefa miakatra ny vokatra, hany ka lasa izahay ihany no manjifa ny roa ampahatelon’ny vokatray. Inoanay fa raha vita tsara ny lalàna aty aminay, dia tsy hosarotra aminay ny hamoaka- vokatra sy hifanakalo amin’ny hafa», hoy Ranaivoarisoa Lala, ben’ny tanàn’i Mantasoa. « Tena ilaina ny fahavitan- dàlana eo amin’ny lafiny rehetra, indrindra fa eo amin’ny ara-toe-karena », hoy ny mponina iray, Mantasoa. « Izahay, isan’ ny tena mpamokatra trondro, nefa matetika izahay ihany no mihinana ny trondronay raha tokony ahitana lalam-barotra any an-toeran-kafa », hoy hatrany ity mponina ity.
