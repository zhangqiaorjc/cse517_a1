Loto miteraka aretina. Mitombo isa ireo marary mamonjy tobim-pahasalamana na mpitsabo noho ny loton-dranon’ny JIRAMA raha ny voalazan’ny mpi­tsabo. «Ao anatin’ny herinandro, tsy latsaky ny folo ny olona raisiko, marary vokatry ny fisotroana sy fampiasana rano maloton’ny JIRAMA», hoy Dr Ravoavahy Randria­miarana, mpitsabo.
«Noho izany ilaina ny fitandremana, tokony hampiasa fanadiovan-drano toy ny sur’eau sy ny sisa ny olona mba hisorohana ny aretin-kibo sy ny hafa», hoy hatrany ity
mpitsabo ity. «Ho an’izay manana fahefa-mividy, tokony tsy hampiasa rano amin’ny paompy mihitsy ato ho ato, fa ranon-doharano voadio anaty tavoahangy ireny no tokony vidiana sy ampiasaina, indrindra fa ho an’ireo manana ankizikely», hoy i Dr Jaona Rahajari­manitriniaina Louis de Gonzague, mpitsabo.

Tsy fisotro
«Maloto ny ranon’ny JIRAMA, maimbo tany sy vy, misy kankana kely, miloko mavo be, noho izany tena ilaina ny fitandreman’ny tsirairay», hoy hatrany ny nambaran’ity mpitsabo ity.
Ankoatra ny toro-hevitra aroson’ny mpitsabo, misy fepetra efa noraisin’ny olona. «Izahay lasa nividy fitatavan-drano na filtre eau mba hiarovanay ny fahasalamanay», hoy i Nanantsa, renim-pianakaviana. «Taloha, misotro ranom-paompy foana izahay, amin’izao kosa tsy maintsy mampangotraka rano hosotroina sy handrahoana sakafo mba hialana amin’ny aretina isan-karazany. Avela hitsika any ambany ny loto isan-karazany, afindra fitoerana, izay vao ampiasaina», hoy i Sariaka, renim-pianakaviana.
Efa misy mampiasa ihany ny rano amin’ny tavoahangy saingy, mbola vitsy, fa araka ny fanadihadiana natao dia mampangotraka rano na mampiasa «sur’eau» ny ankabeazan’ny olona. «Nitombo 10% ny packs lafonay isam-bolana», hoy i Onja, mitana tranombarotra iray etsy Ankadifotsy.
Samy mandray vahaolana izay mety aminy sy takatry’ny fahefa-mividin’ ny tsirairay. Ao ny misafidy sur’eau 500 Ar, ao ny mampangotraka rano, ao ny mividy amin’ny tavoahangy «packs»: 9.600 Ar, ao kosa indray ny mampiasa fanadiovan-drano hafa «filtre eau».
