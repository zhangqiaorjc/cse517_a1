Niverina ny asa fanamboaran-dalana eto an-drenivohitra rehefa naato nandritra ny andro vitsivitsy noho ny fisalasalana.

Asa tsy maintsy atao. Niverina nanao asa fanamboaran-dalana teto an-drenivohitra nanomboka omaly indray ny orinasa Sogea, rehefa saika tsy hanao izany asa izany raha tsy amin’ny volana martsa indray.
« Hanomezana fahafaham-po ny olona sy hamaliana ny filan’ny mponina no antony », hoy ny fanazavana azo.
Saika tsy hanohy ny asa natomboka talohakelin’ny lanonana, teny Iavoloha, ny tompon’andraikitra, noho ny faharatsian’ny andro sy ny ahiahy ny amin’ny mety hahasimba vetivety ny fotodrafitrasa. Nampitaraina ny mponin’Antananarivo sy ny mpampiasa lalana anefa ny fahapotehana ka izao nandray fanapahan-kevitra hanohy ny asa izao indray ny tompon’andraiki-panjakana.
Tsy ho vita ao anatin’ny iray volana, araka ny fampanantenan’ny minisitry ny Asa vaventy, Roland Ratsiraka, talohan’ny lanonana teny Iavoloha anefa, ny asa rehetra. Tsy afaka hiasa andro aman’ alina ihany koa ny mpanamboatra lalana. Raha ny nambaran-dry zareo ao amin’ ny Sogea, dia manahirana ny manamboatra ny lalana amin’ny alina noho ny fila­tsahan’ny orana, ka «tsy maintsy amin’ny atoandro no hanatanterahana ny asa». Fanapahan-kevitra izay efa mampiferin’aina sahady ireo mpampiasa lalana, noho ny fitohanan’ny fifamoivoizana tsy maintsy haterany indray.

Arivo tapitrisa
Roa volana any ho any, araka izany, vao mety ho vita ny fanamboarana ireo tena teboka mainty. Teny Behoririka no nanombohana ny famerenana ny asa fanamboaran-dalana, teto Antanana­rivo, omaly talata. Hitohy eny amin’ny Coum 67 Ha, Andohatapenaka, Antoho­madinika, Soarano, Ambohi­manarina, ny «Route circulaire», sy izay làlana simba sy ahitana lavaka rehetra, ny asa.
Mahatratra hatrany amin’ny 32 km ny halavan’ny lalana asiam-panamboarana, raha ny vaovao voaray, ary manodidina ny arivo tapitrisa ariary ny teti-bidin’ny asa atao. Nilaza ny tao amin’ny Sogea fa tokony «haharitra dimy taona na mihoatra aza ny hamafin’ny lalana raha misy ny fikarakarana».
Raha ny nambarany dia «vato vaovao sy tara mafy tsara no ampiasaina, ary manadio ny lalan-drano manamorona ny toerana hiasana ny mpiasa alohan’ny hidirana amin’ny fanamboarana ny lalana». Manentana ny mponina hanaja ny fotodrafitrasa, ny mpiasan’ny Sogea, mba hampaharitra azy ireny.

Malalanirina Nandrianina
