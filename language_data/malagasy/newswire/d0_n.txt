Maro ny olana ateraky ny fanesorana ny sarety sy posy. Olana koa ny tsy fahafantarana ny fe-potoana ahafahany maka indray ny entany.

Misy sarany ny fitazomana ny sarety sy ny posy. 1.000 Ariary isan’andro hatramin’ny nanagiazana azy ka mandra-panesorana azy any amin’ny trano fihibohana no vola tsy maintsy aloan’ny tompona sarety sy posy, rehefa haka ny fitaovany izy. Olana anefa ny mbola tsy fahafahan’ireo manan’entana nogiazana eny Anosipatrana maka izany. « Mbola tsy nivoaka ny fotoana ahafahan’ny tompony maka ny entany hatreto », hoy ny tompon’andraikitra iray avy ao amin’ny kaominina. Arakaraka ny itomboan’ny fotoana hijanonany any amin’ny trano fihibohana no hitomboan’ny vola aloa.
« Tsy maintsy hisy fifanarahana ifanaovana vao haverina amin’ny tompony ny entany», hoy ny avy amin’ny polisim-pirenena.
Misedra olana, araka izany ireo mpitarika posy sy sarety, na tompony na mpanofa izany. Misy mihitsy ny milaza fa aleony hajanona any ny saretiny. « Tsy mieritreritra ny haka ny posiko nogiazana intsony aho. Tsy azo antoka mihitsy izany miasa hariva izany, fa aleoko tohizako ny asa fibatako  entana », hoy i Tahiry, mpitarika posy eny Anosibe.

Mitohy ny hetsika
« Izaho tsy manana sarety fa nanofa isan’andro, aleoko mitady asa hafa fa tsy vonona ny hanohy hitarika sarety intsony aho, na dia alain’ny tompony any amin’ny fihibohana aza ka ampanofainy indray», hoy i Feno, mpitarika sarety eny Anosy.
Nilaza ny avy ao amin’ny polisim-pirenena fa manankorontana fifamoivoizana ny sarety sy ny posy mivezivezy, ka tsy maintsy ampiharina hatramin’ny farany ny lalàna na mety na tsy mety amin’ny mpitarika posy sy sarety.
Hatreto manodidina ny 50 isa ny sarety sy posy nogiazana, eny Anosipatrana, hatramin’ny sabotsy lasa teo. Hotohizana hatrany ity hetsika ity, izay iarahan’ny kaominina amin’ny polisy monisipaly.
Etsy andaniny izany, maneho ny heviny koa ny olon-tsotra. « Rindran-damina mitondra mankany amin’ny tsy fananan’ny olona asa ny fandaminana izay apetraka eto an-drenivohitra », araka ny tenin’i renim-pianakaviana iray. «Ilaina ny fandaminana, saingy tokony hojerena ihany izay marimaritra iraisana », hoy i Amanda, renim-pianakaviana.

Malalanirina Nandrianina.
