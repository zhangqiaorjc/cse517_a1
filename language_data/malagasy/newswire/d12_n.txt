Efa mila tsy ho arakin’ny mpanjifa intsony ity fiakarana matetika hita eo amin’ny hen’omby ity.
Indroa isan-kerin’andro sisa raha betsaka indrindra no mihinan-kena, raha nahitana izany foana kosa ny sakafo tato an-trano efa mila ho isan’andro teo aloha , hoy i Randriamahefa Saholy, renim-pianakaviana. Voatery tsy maintsy nampidina ny lanjan’ny hen’omby fividiny ity renim-pianakaviana ity, ary tsy mividy izany isan’andro intsony, noho ny fiakarana eo amin’ny vidin’ity karazana hena ity.
Etsy an-kilany kosa ireo mpivarotra dia lahoana vao mahalafo ny hena amidiny ka vao maika mitombo indray ny fatiantoka ho azy ireo. Manoloana izany, nampidina ny lanjan’ny hena
amidiny isan’andro ireo mpivarotra noho io olana eo amin’ny fiakaran’ny vidin-kena io.

Midangana
Tafakatra hatrany amin’ ny Ar 8. 800 ny iray kilao amin’izao fotoana izao, raha mbola Ar 8.000 izany hatramin’ny faran’ny volana desambra teo. Tsy ny kilaon’ny hen’omby ihany anefa no misy io fiakaram-bidy io, fa eo ihany koa ny henakisoa saingy ny hen’ omby no tena nisy fiakarana midangana.
Ny resaka halatr’omby any amin’ny faritra atsimo, ny fisian’ny fanondranana tsy ara-dalàna ny hen’omby makany ivelan’ny Madagasi­kara no anisan’ny , loza mitatao ho an’ny fiompiana omby eto amitsika ireo, ka hampihena ny isan’ny omby eto amin’ny firenena. Ara-tantara, anisan’ireo famantarana mampiavaka ny Malagasy ny Omby na jamoka, ary natao ho fandrefesana ny harenan’olona iray izy io taloha.
Ankehitriny, tsapa ho tsy mihanoka amin’ny harena mampiavaka azy intsony ny Malagasy, raha tsy hilaza fotsiny afatsy izao fiakarana matetika eo amin’ny henan’omby izao.
Ny fanafoanana ny fanondranana ny hen’omby mankany ivelany no hitan’ireo mpivarotra ho vahaolana amin’izao fiakarana matetika izao. Io fanondranana io tokoa mantsy no anisan’ny mampirongatra ireo malaso hanao ny fangalaran’omby izay efa tsy zava-baovao intsony any amin’iny faritra atsimo iny. Efa nanambara anefa ny minisitry ny fiompiana « fa tsy misy idiran’ ny fanondranana ny fangalaran’omby any amin’io faritra io».
