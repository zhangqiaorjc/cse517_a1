Tsy ankasitrahan’ny mpitarika sarety sy ny posiposy ny fandraràna azy ireo, tsy hanao ny asany, manomboka amin’ny enina ora maraina ka hatramin’ny enina ora hariva. Manamafy izany ny voalazan’i Randrianan­drasana Freddy, mpitarika sarety eny Mahamasina,
« raha raràna tsy hiasa eo anelanelan’ireo ora ireo izahay dia tsy maintsy amin’ny alina izany vao afaka hiasa. Fantatry ny rehetra tsara anefa ny tsy fisian’ny fandriam-pahalemana intsony eto amitsika, tsy mety aminay io vahaolana natolotra io ». Manampy izany ny fihenan’ny vola tokony hiditra aminay, iza no hampitaona ny entany amin’ny andro alina, ny mpanararaotra betsaka, hoy hatrany ny nambarany.
Na miziriziry amin’ny heviny aza, anefa, ireto mpitarika sarety ireto, tsy hihemotra amin’ny fampiharana ny lalàna ny kaominina. Etsy andaniny ihany koa, ireo avy ao amin’ny mpitandro ny filaminana, isan’izany ny Kaomisera Ranaivoson Alexandre, izay  nilaza fa
«  isan’ireo mitarika amin’ny fitohanan’ny fiara ny fivezivezen’ireo sarety ireo, eto an-drenivohitra ». Ampefiloha, Anosy, Anosibe, 67ha, Mahamasina, isan’ireo faritra tena andalovan’izy ireo matetika, ary na efa mandeha aza ny fampahafantarana natao azy ireo, dia mbola tsy mieritreritra ny hanova ny fomba fiasany ireto mpitarika sarety ireto, raha ny tazana teny Anosy teny, omaly.
Andro amin’ny iray ora tolak’andro no indreo mpitarika sarety efa tsy latsaky ny dimy no indreo mitondra entana, mitandahatra miaraka amin’ny fiara eny amin’iny làlana Anosy iny.
Manoloana izao fanafoanana ny famezivezen’ny sarety izao, naneho ny heviny ihany koa ireo olon-tsotra, mpampiasa itony sarety itony. Isan’izany i Razanam­parany Frank, mpivarotra enta-madinika ary miantsena eny Anosibe eny matetika, « ny sarety no mora amin’ny fitondrana entana, tsy takatra raha haka taxi, amin’ny entana efa ho folo gony. Ekena anefa ny korontana aterany eo amin’ny fifamoivoizana ka tokony hisy ny fanofanana azy ireo ».
Marihina anefa fa misy amin’ireo mpitarika posy ireo no manana badges ara-dalàna amin’ny fanatanterahany ny asany.

Vanessa Rakotomalala
