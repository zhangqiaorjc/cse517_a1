Niverina namelatra ny entany teny antsisin-dàlana ireo mpivarotra amoron-dàlana ny sabotsy tolakando teo. «Tsy navela hivarotra ety izahay fa midongy mivarotra fotsiny», hoy i Laza, mpivarotra. «Rehefa mba tsy atao ambimbe izahay dia mba mananararaotra mitady vola kely», hoy Nety, mpivarotra.
Nameno tanàna izy ireo araka izany. Niverina niaraka taminy koa ny olana mahazatra. Nanahirana ny loton’ny tanàna sy ny fitohanan’ny fiara. Velon-taraina ny mpandeha an-tongotra sy mpitondra fiara, ny mpampiasa lalana amin’ny ankapobeny.
«Mitohy indray ny fitohanan’ny fiara lavareny, ny sisisika an-tongotra, ny haro-paosy», hoy i Nekena, mpianatra. «Izay tian’ny mpivarotra izany dia arahina, nasaina mifindra eny amin’ny 67ha, pochard, sy ny tariny izy ireny tsy nety, fanovana ahoana kay no tiana apetraka eo amin’ity firenena ity » hoy i Noro, mpampianatra.
Nilaza anefa ny kaominina fa tsy hilavo lefona velively ary hanohy ny asa efa natomboka.

Mpivarotra be saina
«Tsy namela mpivarotra amoron-dalana hiverina eny amin’ny toeram-pivarotany taloha mihitsy izahay, fa izy ireo fotsiny no  misisika. Mitohy hatrany ny hetsika fanesorana azy ireny fa mba niala-sasatra kely fotsiny ny mpiasan’ny kaominina dia nanararaotra nivarotra izy ireo», hoy Rakotoarimanana Esther, misahana ny lafiny sera­sera eo anivon’ny kaomi­nina. Somary nilefitra ihany koa ny kaominina manoloana ireo entana nogiazana tamin’ny herinandro.
«Naverina maimaim-poana tamin’ny tompony ny entan’izy ireo nogiazana. Manomboka anio kosa hisy fanapahan-kevitra hafa horaisina alohan’ny hamerenana ny entan’ny mpivarotra hogiazana vaovao», hoy hatrany Rakotoari­manana Esther.


