Isan’ny legioma mora indrindra ny anana sy ny voatabia teo aloha, nahitana fiakarana sahady izany raha vao nilatsaka kely ny orana.

Anana, voatabia, tsy mety manome intsony ireo mpivarotra raha vao latsaky ny  Ar 200 no vidiana. Ny orana nisesisy, teto Andreni­vohitra, nanomboka ny faran’ny herinandro teo no antony tena nahatonga io fisondrotam-bidy io, raha ny nambaran’izy ireo. Simba, vokatry ny fiakaran’ny rano     ity voly iray ity ka nahatonga izao fiakaram-bidy izao. Raha anana vidiana
Ar 600 teo aloha, lasa mitovy amin’ny tokon’ny  anana Ar 200 izany amin’izao, hoy i Andriantsoa Sylviane, mpanjifa. Manoloana izany dia lasa fehiny kely no vidiana kanefa tsy ampy ny ao an-trano  akory, hoy hatrany izy.
Tsy vitsy amin’ireo mpian­tsena no diso kaonty rehefa tonga eny an-tsena noho io fiakarana tampoka eo amin’ny legioma io, indrindra fa ny anana. Etsy ankilany kosa ireo mpamboly dia velon-taraina amin’ny fahasimban’ny voly nohon’ny orana be loatra. Raha ny fanazavan’izy ireo tokoa mantsy dia matetika rehefa  tondraka ny rano dia mitondra karazana aretina maro manimba ny voly. Eo rahateo ny biby kely mihinana ravina. Noho izany dia mety hivadika mavo avokoa ny ravin’ ny anana rehetra raha toa ka tsy mahavita manilika rano ny tompony.

Mpamokatra vitsy
Mila miandry telo volana eo anefa farafahakeliny raha vao miverina manomboka mamboly indray ka isan’ny miteraka io fahalafosana io ihany koa ny fiandrasana ny vokatra ho an’ny  manaraka indray.
Raha ho an’ny voatabia kosa indray dia mbola azo hiafina ny fiakarany hatreto, tsy isalasalana kosa anefa ny mbola iakaran’ny vidiny mandrapa-tapitrin’ny vanim-potoanan’ny orana, hoy ny fanazavana azo avy amin’ny mpamboly ity legioma iray ity. Teo aloha, manodidina ny Ar 10.000 ny iray kesika raha nahitana fiakarana Ar 2.000 kosa izany raha vao nila­tsaka kely teo fotsiny ny orana. Fototra iray mampiakatra ny vidin’izy io ny fahavitsian’ny mpamokatra azy, rehefa tonga ny vanim-potoanan’ny orana toy izao, satria efa miditra amin’ny voly vary avokoa ny ankamaroan’ny mpamboly. Eny an-tanimbary avokoa ny mponina no mamboly azy ireny isaky ny main-tany.
Tsy azo ialana araka izany fa tsy  maintsy hiaka-bidy mandrapa-tapitry ny fahavaratra ny legioma samihafa, toy ny anana. Ny hena ihany koa anefa etsy an-daniny efa mampikaikaika ny maro ny fiakaran’ny vidiny.
