NONTUTHUKO NGUBANE

KUBUKEKA sezadlula lezo nsuku lapho isoka lalihamba ibanga elide liyoshela intombi, licushe ezihlahleni lilinde ukuba intombi iphume iyokha amanzi bese liyashela.

Njengamanje insizwa ivele iqhamuke ngemoto yayo “emanzi” icele ukuba kuyodliwa isidlo ndawana thize, kugcinwe sekuthandanwa. Akusekho ukubhalela izincwadi nokucela amaqhikiza ukuba akuncengele.

UDokotela Nomagugu Ngobese wenhlangano Unomkhubulwane noyisazi samasiko, uyakugxeka ukungashelwa kwabesifazane.

“Kufana nokuzishibhisa osekwenziwa abesifazane kulezi sinsuku. Umuntu ahambe nomuntu angamazi beyodla ukudla bese kugcinwa kuthandanwa. Kusho ukuthi abesifazane sebeyahala impela. Intokazi uma iyazi into eyifunayo ibishelwa yisoka. Kube nesikhathi lizibika, licela uthando. Kuyasihlaza siyindlu emnyama futhi kusifakela amahloni ukuthi abesifazane kumele badizelwe ukuze bakwazi ukuthanda owesilisa,” kusho uNkk Ngobese.

UNkk Ngobese uthe ukuqala uthando ngale ndlela kungezinye izinto ezigcina ziholele ekubeni kube nodlame kwabesifazane.

“Kunabesifazane kumanje abashaywa ngamadoda abo, abanye bagcine ngokushona. Konke lokhu akuqali ngosuku kodwa owesilisa uma ebona ukuthi owesifazane uncike kuye ngezinto ezibambekayo ube esesebenzisa lokhu ukuba namandla. Uma owesilisa ekubona ukuthi uyathanda ukuthengelwa izinto uvele anamathele kulokho kanti usungena emlilweni ubhekile,” kusho uNkk Ngobese.

Isikhathi esiningi uthe imfundiso yabamhlophe iyona eholele ukuba ukushela kubukeke kuyinto engasho lutho.

“Abesifazane abamnyama sebevele bathathe isilungu ekubeni kungesona esabo. Lokhu kubafaka enkingeni yokugcina bethandana nabantu abanodlame noma abasuke benamakhosikazi,” usho kanje.

UNkk Ngobese ukhale nangobungozi bokudlwengulwa kwabesifazane abasuke beqome ngale ndlela yokukhishwa.

“Uma uhanjiswa owesilisa ongamazi efike ekuthengele konke ukudla lokhu, akwenze ikhanda, izinzipho nezinkophe, uzothini uma esefuna ukuya nawe ocansini ngenkani ngoba nakhu phela esekhiphe imali yakhe? Lokhu kufaka amantombazane enkingeni ngoba ayahluleka ukunqaba ukwenza lokho okusuke kucelwe owesilisa,” kusho uNkk Ngobese.

USolwazi Lebo Moletsane waseNyuvesi yaKwaZulu-Natal uthe kunzima ukukhuluma ngokushelwa ngoba abantu sebephila kwesinye isikhathi.

“Impilo ayisafani manje futhi sekukhona namanye amasiko. Abantu sebethandana nezinye izinhlanga ngakho ngeke izinto zifane. Indlela yokwenza izinto isihlukile. Abantu babukela namathelevishini babona ezinye izindlela zokuphila nezokwenza izinto,” kusho uSolwazi Moletsane.
