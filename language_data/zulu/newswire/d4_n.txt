CELANI SIKHAKHANE

IMIZAMO yomholi we-DA yokulwa nobandlululo eqenjini lakhe isichazwe njengokuthalalisa ngoba efuna ukuthola amavoti abantu abamnyama ukuze bavotele inhlangano yakhe.

UMaimane (osesithombeni) unqumele ugwayi katiki labo abanezenzo zokucwasa wathi ucela bangazihluphi bavotele i-DA ngoba ngaphansi kobuholi bakhe akasoze alubekezelela ubandlululo.

Umhlaziyi wezepolitiki uMnuz Protas Madlala uthe uyathalalisa uMaimane ngale nkulumo ngoba ebona ukuthi uzoba nenkinga kubantu abamnyama uma eseyokhankasa ezindaweni zabo.

“Empeleni laba bantu akhuluma ngabo abazazi ukuthi bayacwasa, bafana nomuntu odelelayo ngoba usuke eyisa kodwa engaziboni ukuthi uyachwensa. Sonke siyazi ukuthi abelungu banendlela yabo yokucabanga, okusho ukuthi bazoqhubeka bavote ku-DA ngoba bengazazi ukuthi bayacwasa yize izenzo zabo zizobe zisho kanjalo.

“Uzokhumbula ukuthi uma umlungu esolwa ngokucwasa uvele akhale asho nokuthi yena uyasonta futhi uyabathanda abantu abamnyama. Nokho angiboni ukuthi kungalilimaza iqembu ngaphandle kokuthi abantu abamnyama abanye kusazoba nzima ukuthi bayivotele i-DA,” kusho uMadlala.

UDkt Muzi Mngomezulu wesikhungo sokucobelelana ngolwazi, iMzala Nxumalo, naye uvumelane noMadlala, wathi uyathalalisa uMaimane ngoba ezama ukukhombisa abantu ukuthi iqembu lakhe alihambisani nokucwasa.

“Uzama kanzima yena ukukhombisa ukuthi ulwa nokucwasa kodwa lokhu kuzolilimaza iqembu ngoba laba bantu abasolwa ngokucwasa ku-DA, iningi labo lisuka kuNational Party kanti abanye babekuConservative Party, ngakho bazocasuka ngale nkulumo,” kusho uMngomezulu.

UMaimane nosomabhizinisi uMnuz Herman Mashaba basolwa ngokuthi njengabantu abaqavile kungani bebengayikhulumi le nto yokucwasa njengoba sebeqala ukuyikhuza manje.

UMadlala uthe ukube laba baholi abamnyama bebeneqiniso bekuyofanele bayilaxaze i-DA ngemuva kwenkulumo kaNkk Penny Sparrow. I-ANCYL KwaZulu-Natal ichaze uMashaba noMaimane njengabantu abamnyama abathunywe ngabelungu ukuze bayolanda abantu abamnyama benziwe izigqila.
