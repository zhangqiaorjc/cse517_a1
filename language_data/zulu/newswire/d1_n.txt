ZAKHELE XABA

UMGADLI omusha waMazulu, uZaid Patel, akakugqizi qakala ukuhhewulwa ngabalandeli baleli qembu abebefuna akhishwe emuva kwemizuzu embalwa bebhekene neVasco Da Gama emdlalweni weNatiobal First Division (NFD), ePrincess Magogo Stadium, ngeSonto.

UPatel, owake wadlala kuSuperSport United ku-Absa Premiership, usayiniswe wuSuthu esegijima kuCape Town All Stars ekuNFD. Ufike kanye nengwazi uSiyabonga “Bhele” Nomvete okuthenjwe ukuthi uzosiza AmaZulu abuyele kuPremiership ekupheleni kwesizini.

Phezu kokuba uPatel engene Usuthu seluvele luhamba phambili kodwa uhlangabezane nezimbila zithutha ngesikhathi abalandeli sebemcela ngaphandle emuva kokulithinta kambalwa ibhola, abanye bemhleka isidana bethi akalazi ibhola. Usuthu lugcine lwehlule iVasco ngo 4-1 wamagoli kaMarc van Heerden, Nomvete, Goodman “Deco” Dlamini nelibe wumkhonto ogwaze ekhaya.

UPatel uyena owakhe elishaywe nguDlamini sekuyophela umdlalo.

“Bengazi ukuthi kuzoba nzima kwazise ngiphuma ekulimaleni, kade ngiphuke umlenze. Ngicabanga ukuthi ngiphuthumile ukubuyela enkundleni kodwa ngiyazi ukuthi ngizobuyela esimweni sami,” kusho uPatel.

“Akungiphathi kabi okwenziwe ngabalandeli, kuyinto okufanele uyilindele emdlalweni wokuqala ikakhulukazi ngoba abangazi. Ngiyasiqonda isimo sami. Ngizosebenza kanzima ukuze ngizifake ezinhliziyweni zabo. Iqembu lingamukele kahle futhi lingiphethe kahle. Ngiyethemba ukuthi ngizokwazi ukulibonga ngokusebenza enkundleni.”

AmaZulu asendaweni yesishiyagalombili ku-log ngamaphuzu angu-22 emidlalweni engu-15. Asele ngawu-10 kuBaroka esesicongweni ngawu-32. Phezu kokuba Usuthu luwuqale kabi umkhankaso wokubuyela kuPremiership kodwa abaphathi abakalilahli ithemba. Amaphuzu amathathu leli qembu eliwathole kuVasco abuyise ithemba kubalandeli ngokushisisa umbango esicongweni se-log yeNFD.

“Ngisafuna ukubuyela kuPremiership, noma ngabe ngihamba naleli qembu noma nelinye,” kusho uPatel.

“Sizokwenza noma yini ukuze sinyukele kuPremiership. Ngicabanga ukuthi sidinga ukuwina imidlalo engu-13 kulena engu-15 esisalele ukuze okungenani singene kuma-Play Off.”
