NONTUTHUKO NGUBANE

UTHANDO lwezomthetho waluthola ebambe itoho njengotolika owesifazane osengumshushisi nosomabhizinisi ozimele.

UNksz Fatima Khawula (42) ohlala eYellowood Park, eThekwini akekho owayekholwa ukuthi angafunda ngasese enguthisha agcine ethole iziqu zomthetho. Uveze ukuthi ungumuntu oyikhonzile inselelo njengoba esebenza enkantolo phakathi nesonto bese ngezimpelasonto azibambele mathupha ebhizinisini lakhe lemicimbi elibizwa nge-Ezamantombi Trading Enterprise.

UNksz Khawula, uthe ukukhula ehlupheka yikhona okwamenza walangazelela impumelelo.

“Ngikhulele eMlazi sihlala kagogo nomama. Besibaningi ekhaya kukhona nabanye abazala bami. Kusukela kaGrade 7 ngaqala ukuzifundisa. Kwakumele ngidayise izithelo ukuze ngibe nemali. Ngaqeda u-matric ngaphoqeleka ukuba ngiyosebenza.

“Ngathola umsebenzi wokuba utolika enkantolo. Uthando lwezomthetho laqala lapho. Ngabeka imali ngayofundela ukuba uthisha. Ngathi sengifundisa ngabona ukuthi ngithanda umkhakha wezomthetho. Ngabe sengibhalisela izifundo zobummeli oNgoye,” kusho uNksz Khawula.

Uthe ngo-1998 akekho owakholwa ukuthi uzoqala afundele omunye umsebenzi.

“Ngangifundisa eZwelibanzi High School, ngenzisa izifundo zeBiology neScience. Abanye babengitshela ukuthi ngeke ngikwazi ukuphumelele kulezi zifundo zobummeli ngoba ngiyasebenza. NasoNgoye owayengiphethe wathi ngeke ngikwazi ukuqeda izifundo zomthetho eminyakeni emine. Ngoba inselelo ngiyayithanda ngazibophezela ukuthi ngizoqeda. Akekho owakholwa sengiqeda eminyakeni emine nabafundi ababefunda ngokugcwele,” kusho yena.

Ngonyaka wokugcina efundela ezomthetho wakhetha ukuyeka ukufundisa waqala ibhizinisi.

“Ngathenga ibhusha ngasolwandle eThekwini. Ibhange elanginikeza imali lathi kumele ngiyeke umsebenzi ngigxile ebhizinisini ukuze bangixhase. Nangempela ngayeka ngoba ngangimatasa nezifundo. Nalapho ngazibambela mathupha ebhusha, kwakuwu-2001. Ngiphakela izitolo zokudla ezigudle ulwandle ukudla. Kuthe ngo-2002 ngathenga elinye kuRussel Street khona eThekwini. Lona ngalithenga langaba nasikweletu,” kusho yena.

Ekupheleni kuka-2002 wathola umphumela wokuthi uphasile wabe eseyofuna umsebenzi enkantolo.

“Ngaya enkantolo yaseMlazi ngacela ukusebenza ngingaholi. Emuva kwezinyanga ezimbili ngaqashwa ngaba umshushisi ngokugcwele. Ngenxa yokuxinwa umsebenzi ngalidayisa ibhusha,” kusho uNksz Khawula.

Bekungakapheli ngalo somabhizinisi owayesenkantolo njengoba wathola esinye isikhundla. “Ngabe sengiqashwa ukuba umshushisi obhekele amacala athinta intela. Sisebenza eNingizimu Afrika yonke. Kumanje ngenza lowo msebenzi bese ngezimpelasonto ngigxile ebhizinisini.”

Ibhizinisi lemicimbi uthe waliqala ngo-2008 nodadewabo osewashona uNksz Slindile Khawula.

“Udadewethu waba nombono ukuba sihlele imicimbi. Ngalithanda sabe seliqala. Saliqamba ngomama owashona ngo-1998, uMantombi Khawula. Sazibiza ngeZamantombi,” kusho uNksz Khawula. Kuleli bhizinisi usebenza nodadewabo uNksz Zinhle Khawula. Uthe banabantu ababaqashayo ukwenza imisebenzi ehlukene.

“Ukuba seduze kukadadewethu kuleli bhizinisi kwenza umsebenzi ube lula. Ulwazi lwami lwezomthetho nokuba uthisha luyasiza kakhulu ekuqhubeni ibhizinisi lokuhlela imicimbi.”

Unxuse abesifazane abancane ukuba besebenze kanzima ukufeza amaphupho abo, bengahlali lapho benganeme khona.

“Akukho okungakuvimba ukuba ube yilokho okufisayo. Abantu abasebasha kumele bebukele impilo yami ukuthi ngisuke kuphi ngaze ngafika kuphi.

Ngisebenza kanzima, asikho isikhathi sokuphumula. Nomndeni wami wangigqugquzela kakhulu, umama esegula wayehlezi ethi ngizoba ummeli yize ngangisafunda, kusenzima,” kusho yena.
