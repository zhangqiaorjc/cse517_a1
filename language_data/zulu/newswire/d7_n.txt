BONISWA MOHALE

BAVALELE othisha nabafundi ngaphandle abazali baseSikhululiwe Primary kwa-B eNanda, bethi abamfuni uthishomkhulu oqashwe wuMnyango wezeMfundo ngoba akulandelwangwa imigudu efanele ngesikhathi eqashwa.

Izolo ekuseni abafundi baseSikhululiwe bese begcwele umgwaqo besendleleni eya emakhaya nothisha besezimotweni zabo.

Abazali bebehlukene amaqoqo amabili kukhona abangasemasangweni esikole avaliwe akade bebhikisha beshaya ingoma, bethi akahambe uMhlaba, okuyisibongo sikathishomkhulu omusha.

Abanye bebemi ngasemgwaqweni bezwelana nothishomkhulu bethi uyazifikela nje kumele ayekwe enze umsebenzi wakhe.

Ngokusho kukaNkk Thulisile Mhlongo ongusihlalo wesigungu sabazali esilawula isikole, uthishomkhulu waseSikhululiwe wahamba ngonyaka odlule ngoba esethole isikhundla sokuyoba ngumhloli. Zize zavalwa izikole isikhundla sakhe singakhangiswanga.

“Sibazisile abahloli ukuthi asithokozile ngokungabi nomphathi kwase kufakwa obeyiphini likathishomkhulu ukuba abambe. Asikakaze sizwe kuthiwa siyakhangiswa isikhala sikathishomkhulu yize sekuphele izinyanga ezimbili sazwakalisa ukungenami kwethu. Kunalokho kuthe sekuvulwa izikole basilethela uthishomkhulu kungakaze kukhangiswe. Sifunzwa yena ngenkani, asazi kungani kwenziwa lokhu ngoba kumele kulandelwe imigudu efanele, kwenziwe inhlolokhono nathi simhlole umuntu ozobhekela ikusasa lezingane zethu,” kusho uNkk Mhlongo.

Amazwi akhe ananelwe nguMnuz Nelson Ngema naye osesigungwini esilawula isikole, othe kabaqondi kungani uthishomkhulu omusha ephelezelwa ngamalungu e-ANC uma eza esikoleni ngoba ukuthi uthisha ulandela yiphi inhlangano kumele kusale ngaphandle uma eseyofundisa izingane.

Uthe bazoqhubeka nokuvala amasango kuze kube uMnyango wezeMfundo KwaZulu-Natal “ulandela imigudu efanele”.

Abazali abebebhikisha bebecula bethi abamfuni uMhlaba osuke ezikoleni iMandosi naseStezi ngenxa yezinkinga ngoba uzokona ikusasa lezingane zabo.

Bathe iphini likathishomkhulu lafika kulesi sikole eminyakeni engu-22 edlule kanti kungakuhle ukuthi kuphathe umuntu wesifazane naye abonakale amagalelo akhe.

ISikhululiwe iqala ukufundisa kuGrade R kuya kuGrade 7.

UMnuz Muzi Mahlambi ophethe ezokuXhumana eMnyangweni wezeMfundo KwaZulu-Natal uthe abazali baqinisile uma bethi kabamazi uthishomkhulu ngoba uqashwe nguMnyango.

“Uma kunesikhala uMnyango wezeMfundo uyasikhangisa, bese abantu befaka izicelo. Ophumelelayo kwinhlolokhono nguye onikwa umsebenzi. Sicela abazali behlise umoya, bayeke uthishomkhulu enze umsebenzi wakhe, bavule amasango izingane ziqhubeke nokufunda. Uma kukhona lapho benganelisekile khona ngohlelo lwethu kumele bakhulume nabahloli hhayi ukuthi bavalele izingane nothisha ngaphandle,” kusho uMahlambi.

Uphethe ngokuthi ukuvala amasango akusona isixazululo kodwa kumele kuxoxiswane uma kungabonwa ngaso linye hhayi ukuthi kuphazanyiswe ukufunda.
