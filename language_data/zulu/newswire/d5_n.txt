NONTUTHUKO NGUBANE

UKUKHULELWA esemncane akazange akuvumele kumphazamise usomabhizinisi omncane odayisa izingubo azilanda kwamanye amazwe.

UNksz Nokulunga “Prue” Msomi (24) waseMlazi, ukukhulelwa eneminyaka engu-22 akakuvumelanga ukuba kuphazamise iphupho lakhe lokukhulisa i-For Ever Envied okuyinkampani yakhe edayisa izimpahla. Lo somabhizinisi oneziqu zobucwepheshe (IT), uthe wake wathwala kanzima ngesikhathi ezithwele, ebona iphupho lakhe lishabalala.

“Ngiqale ibhizinisi lami eminyakeni emine edlule. Bengihamba ngiye emazweni aphesheya ngithenge izimpahla bese ngibuya ngizozidayisa kuleli. Ngineminyaka engu-22 ngakhulelwa. Kwaphoqeleka ukuba ngime kancane kwibhizinisi. Kwakungelula ukuhambela amazwe ngithenga izimpahla. Kuthe sengibelethile ngabuyela ngomfutho. Angizange ngifune ukukhulelwa kwami nokuba nomntwana kungivimbe ekuthuthukiseni iphupho lami ngebhizinisi lezimpahla,” kusho uNokulunga.

Lo somabhizinisi usehambele amazwe okubalwa kuwo i-Hong Kong, China namanye.

“Kuthe ngiqeda ukufunda ngaba nombono wokudayisa izimpahla. Ngacela kumama ukuba angixhase ngemali ukuze ngizokwazi ukuya kwamanye amazwe ngithenge izimpahla. Ngahamba okokuqala ngathola impahla, ngabuya ngayidayisa. Ngakwazi ukwenza inzuzo kwaba wukuqala kwebhizinisi lami,” kusho yena.

UNokulunga ubeqhubeka enza izifundo zakhe esikhungweni semfundo ephakeme eDamelin.

“Ngenza izifundo zebhizinisi ngabuye ngaziyeka ngaqhubeka nezifundo zezobucwepheshe. Ngithole iziqu zami ngo-2014. Yize ibhizinisi lami lingagxilile kwezobucwepheshe kodwa izimpahla isikhathi esiningi ngizithenga online. Ulwazi engilutholile ngifunda luyangisiza,” kusho uNokulunga.

Uthe kuyisifiso sakhe ukuvula isitolo sakhe esizokwazi ukukhiqiza izingubo zakuleli.

“Kuye kungiphathe kabi ukuthi size siye kwamanye amazwe uma sifuna izimpahla ezithize. Kunesidingo sokuba nezinkampani eziba nendwangu edingekayo ukuze sizozithungela izimpahla esizithandayo. Kumanje ngihlela ukuba lo nyaka ungapheli ngingakabi nesitolo sami engizokwazi ukudayisa izimpahla eziningi kuso,” kusho uNokulunga.

Phakathi kwezinselelo akhale ngazo wukubiza kakhulu kokungeniswa kwempahla kuleli.

“Kusebenzeka kahle kuleli bhizinisi kodwa okuba inkinga ukwehla kwerandi, okugcina kukhuphula yonke into. Kuba nzima nokuhambela amanye amazwe. Kokunye ugcina usukhokhe imali enkulu ukuletha izimpahla kuleli, idlule ngisho imali othenge ngayo lezo zingubo. Lokhu kuyalilimaza ibhizinisi,” kusho uNokulunga.

Kumanje lo somabhizinisi uhlela uhambo lwase-Dubai nase-Italy. “Kuningi engihlele ukukwenza ukuthuthukisa inkampani yami, ngikwazi nokwandisa abathengi. Kumanje kunabantu baseGoli, Richardsbay naseKapa uqobo abathenga izimpahla zami,” kusho uNokulunga.

Uyale abesifazane abasebancane ukuba babekezele bakwazi nokusebenza kanzima ukuze kwenzeke abasuke bekuhlelile. “Kusemqoka ukuba nephupho bese usebenza kanzima ukulifeza. Uma kukhona owesifazane onjengami owenza akuthandayo ukuzithuthukisa, kusho ukuthi nomunye angakwazi ukwenza lokho akufisayo. Kumanje nginendodana yami eneminyaka emibili kodwa ngiyakwazi ukuqhubeka nokusebenza ngokuzikhadla,” kusho uNokulunga.

Uthe ukufunda nakho kubalulekile uma usebhizinisini.

“Kwenza impilo ibe lula ukwazi ukuthi nginazo iziqu, uma ngikhetha ukuyeka ibhizinisi ngiyazi ngingafuna umsebenzi kwenye indawo bese ngiyaqashwa,” kuphetha uNokulunga.
