NONTUTHUKO NGUBANE

ABESIFAZANE bazothola ithuba eliyingqayizivele lokuyalwa ngendlela efanele yokuzivocavoca nokuhlala bephilile kwiHealth & Fitness Masterclass eyenziwa umsakazi uPhindi Gule. UPhindi owazakhela igama kwiGagasi FM nakwiVuma FM uthe ubone kunesidingo sokuba kube nesikhathi lapho abesifazane nabasebenzi bezocobelelana ngolwazi ngezindlela zokuzivocavoca. Umcimbi uzoba seThe Beverly Hills eMhlanga ngoJanuwari 30 kusukela ekuseni ngo-8. UPhindi uthe isikhathi esiningi abantu bebembuza ngezinto ezithinta ukuzivocavoca kodwa engazi ukuthi uzobaphendula kanjani.

“Abantu abazivocavocayo babhekana nezinselelo eziningi ezenza bagcine bengakwazi ukuqhubeka. Abanye abazi nokuthi kumele badle kanjani. Uma belimala abanye abakwazi ukuqhubeka nokuzivocavoca. Ngihlangane nabantu abaningi bebuza ukuthi kumele benzenjani. Ngibe sengikhetha ukuqoqa abanolwazi olunzulu kule mikhakha abazofundisa baphinde baqwashise,” kusho uPhindi.

Kulo mcimbi kuzoba khona udokotela wabesifazane, uNombuso Mthethwa, ozobe ezocobelela imbokodo ngolwazi.

“Abesifazane yibona esibheke ukuba bahlomule kakhulu ngalo mcimbi. Uma ujima kuthinteka kakhulu isibeletho nokunye okuthinta abesifazane. Udokotela Mthethwa uzokwazi ukuphendula leyo mibuzo enzima. Kokunye uma owesifazane esezithwele akazi noma kumele aziqeqeshe noma cha. Imibuzo eminingi exaka abesifazane ngokuzivocavoca izophenduleka,” kusho uPhindi.

UPhindi uzakhele igama kwezokusubatha njengoba engenela imijaho emikhulu ekubalwa iComrades Marathon neminye.

UPhindi waqala iDurban Night Race, ebekuyimijaho eba ngoLwesihlanu lokugcina enyangeni. Le mijabo yayiba ngo-6 ebusuku. Inhloso yayo kwakungukuheha abasebenzi, ikakhulukazi abesifazane ukuba bazivocavoce.

UPhindi waqala ngokugijima amabanga amancane wagcina esenothando lwezokusubatha. Alukho usuku oludlulayo engazange azivocavoce.

“Abantu abaningi bazitshela ukuthi kulula ngoba nginomzimba omncane kodwa akunjalo. Kumele bafunde ukuthi ukuba mncane akusho ukuthi usesimweni esihle sempilo. Yingakho kubalulekile ukuhlala uzivocavoca,” kusho uPhindi.

Kumanje umatasa nenye inselelo yokugijima u-900 km ngo-Ephreli nonyaka. Uthe umcimbi wangoJanuwari 30 uwenze ekuqaleni konyaka njengoba abantu abaningi basuke besalungiselela ukuqala impilo entsha, abanye besanda kuqala ejimini.

“Isikhathi esiningi abantu baqala ukujima uma unyaka uqala kodwa ekuhambeni kwesikhathi bagcine bephelelwe umdlandla. Kokuningi umdlandla uqedwa wukuthi abazi ukuthi kumele benzenjani ukuze bagcine umzimba wabo usesinweni,” kusho uPhindi.

Abesifazane uthe yibona abavame ukugcina beyeka ukujima ngoba bekhala ngokuxineka.

“Abesifazane sizobafundisa izindlela zokuzivocavoca noma besekhaya ngoba bahlezi bekhala ngokungakwazi ukuya emajimini,” kusho uPhindi.

Amathikithi alo mcimbi ayatholakala ngo-R300.
