Mezivládní panel pro změny klimatu (IPCC, anglicky Intergovernmental Panel on Climate Change) je vědecký mezivládní orgán[1][2] , který byl založen v roce 1988 k vyhodnocování rizik změny klimatu dvěma organizacemi OSN - Světovou meteorologickou organizací (WMO) a Programem OSN pro životní prostředí (UNEP), později byl potvrzen Valným shromážděním OSN rezolucí 43/53. Posláním IPCC je je poskytovat komplexní vědecké posouzení současných vědeckých, technických a sociálně-ekonomických informací z celého světa o nebezpečí klimatických změn způsobených lidskou činností, o jejich potenciálních environmentálních a sociálně-ekonomických důsledcích a o možnostech přizpůsobení se těmto důsledkům nebo o možnostech zmírnění jejich účinků[3]. Po odstoupení Rajendra K. Pachauri (24. února 2015) je novým předsedou od 6. října 2015 jihokorejský ekonom Hoesung Lee.

Tisice vědců a dalších odborníků přispívá (na dobrovolné bázi, aniž by je IPCC platila)[4] autorstvím a recenzemi ke vzniku jednotlivých zpráv, které jsou poté recenzovány zástupci vlád členských zemí IPCC. V případě "Shrnutí pro politické představitele" je výsledný text schvalován řádek po řádku konsenzem všech přítomných zástupců členských zemí, kterých bývá pravidelně více než 120.[5]

IPCC neprovádí žádný originální výzkum, nemonitoruje samotné klima a jiné přírodní fenomény, které s klimatem souvisí. Činnost IPCC spočívá v publikování speciálních zpráv[3] pro implementaci Rámcové úmluvy OSN o změně klimatu, což je mezinárodní dohoda, která uznává možnost nepříznivého dopadu klimatických změn. Rámcová úmluva OSN nakonec vedla k přijetí Kjótského protokolu. IPCC zakládá své posouzení hlavně na přezkoumané a publikované vědecké literatuře. Panel je otevřen pro všechny členské státy Světové meteorologické organizace a UNEP.

IPCC představuje mezinárodně uznávanou autoritu v oblasti klimatických změn,[6] vytváří zprávy, které jsou dohodou předních klimatologů a konsensu zúčastněných vlád. To poskytuje směrodatné politické poradenství s dalekosáhlými důsledky pro ekonomiku a životní styl. Vlády pomalu realizují tyto rady.[7] V prosinci 2007 získal v Oslo za svou práci Nobelovu cenu míru spolu s bývalým viceprezidentem Spojených států amerických Al Gorem.
