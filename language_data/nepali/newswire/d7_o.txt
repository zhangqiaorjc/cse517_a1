माघ ६, काठमाडौं । देशका उच्च पहाडी र हिमाली क्षेत्रमा भारी हिमपात परेसँगै त्यस क्षेत्रको जनजीवन कष्टकर बन्दै गएको छ ।  

पश्चिम भेगका जुम्ला, दार्चुला, बैतडी, डडेलधुरा, जाजरकोट लगाएतका जिल्लामा भारी हिमपात परेको छ । बिहान ४ बजेबाट निरन्तर हिउँ पर्दा अहिले जुम्ला सदरमुकाममा डेढ फिटभन्दा बढी हिउँ जमेको छ । हिमपातका कारण लामो तथा छोटा दुरीका सवारी साधनका साथै हवाई उडान पनि ठप्प भएका छन् । 

विद्युत्का तार चुडिँदा, पोल ढल्दा विद्युत्मा अवरोध आएको साना जलविद्युत् उपभोक्ता समितिका अध्यक्ष विष्णुबहादुर बुढाथापाले जानकारी दिए ।  चिसोले पाइप फुटेका कारण धारामा पानी आउन छोडेको जिल्ला खानेपानी, सरसफाइ उपभोक्ता समितिका अध्यक्ष पन्नाबहादुर रोकायाले बताए । 

त्यसैगरी जाजरकोटका उत्तरी भू–भागमा पनि भारी हिमपात भएको छ । जसका कारण  टेलिफोन सेवा अवरुद्ध भएको छ । सोमबार घाम नलाग्दा र मङ्गलबारदेखि हिमपात शुरु भएपछि जिल्लाका उत्तरी भेगका रामीडाँडा, नायकवाडा, रोकायगाउँ, पैक, दह, मजकोट, गर्खाकोट, कोर्ताङलगायतका गाविसमा फोन सेवा बन्द हुनुका साथै चिसो बढेकोे स्थानीय बासिन्दाले बताएका छन् । 

बैतडी, दार्चुला र  डडेल्धुरामा पनि हिमपात परेको छ । हिमपातले बैतडीलगायत सुदूरपश्चिमका पहाडी जिल्लाको जनजीवन कष्टकर भएको जिल्ला प्रहरी कार्यालयका प्रहरी प्रमुख, प्रहरी नायब उपरीक्षक मोहन पोखरेलले बताए ।  

चिसोबाटै बच्न दार्चुलाका उच्च हिमाली क्षेत्रका धेरैजसो बासिन्दा दुई महीनाअघि नै सदरमुकाम खलङ्गा झरिसकेका छन् डडेल्धुराको सदमुकामलगायत भीमदत्त राजमार्गका विभिन्न स्थानमा पनि हिमपात भएको स्थानीयवासीले बताएका छन् । त्यस्तै बझाङको जयपृथ्वीबहादुर राजमार्ग आसपास लगायत उच्च पहाडी क्षेत्रमा हिमपात भएको छ । 

त्यस्तै गोरखामा हिउँसँग सङ्घर्ष गर्दै विद्यँर्थी पढ्न बाध्य भएका छन् । गोरखाको लाप्राकस्थित मणिकामदेवी माध्यामिक विद्यालयका विद्यार्थी हिउँसँग पांैठेजोरी खेल्दै विद्यालय आवतजावत गर्छन् । भूकम्पपछि विस्थापित भई गुप्सीपाखाको अस्थायी टहरोमा बस्दै आएका उनीहरु टहरोमा सञ्चालित विद्यालयको कक्षा कोठामा काँप्दै पढिरहेको शिक्षक धनबहादुर गुरुङले बताए । 

उता पूर्वी पहाडी जिल्ला तापलेजुङको उच्च हिमाली क्षेत्रमा पनि  हिमपात भएको छ । मङ्गलबार साँझदेखि नै जिल्लाका उच्च भेगमा हिमपात भएको हो । हिमपातका कारण जिल्लाको उत्तरी भेगका उच्च क्षेत्र ओलाङ्चुङगोला, याङ्मा, घुन्सा, लेलेप, ग्याब्ला, तोक्पेगोला र फले लगायतका क्षेत्रको जनजीवन प्रभावित भएको छ । 
हिमपात परेसँगै यता प्रसिद्ध तीर्थस्थल पाथिभरा क्षेत्रमा पनि बाक्लो हिमपात भएर दर्शनार्थी पनि प्रभावित भएका स्थानीयवासीले बताएका छन् ।
