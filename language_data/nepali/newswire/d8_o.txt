पुस ३०, काठमाडौं (अस) । बिहीवार एकै दिन सीडीएस एण्ड क्लियरिङ (सीडीएससी) मा २० ओटा कम्पनी शेयर अभौतिकीकरणका लागि दर्ता भएका छन् । अभौतिकीरणका लागि बिहीवार अन्तिम दिन भएकाले उक्त सङ्ख्यामा कम्पनी सीडीएससीमा दर्ता भएका हुन् ।

माघदेखि नेप्सेले पूर्णरूपमा अभौतिक शेयर कारोबार गर्ने लक्ष्यसहित पुस मसान्तसम्ममा सबै कम्पनीलाई शेयर अभौतिकीकरण गर्न आह्वान गरेको थियो । तर, बुधवारसम्म पनि सीडीएससीमा आवद्ध हुन योग्य कम्पनीमध्ये २२ प्रतिशतभन्दा बढी कम्पनी डिम्याटबाहिर रहेको पाइएको थियो ।

पछिल्लो समय मर्जरका कारण सूचीकृत कम्पनीको सङ्ख्या २ सय ३० मा सीमित भएको थियो । सोमध्ये सीडीएससीले डिम्याटका लागि योग्य कम्पनी १ सय ९२ ओटा मात्रै रहेको निर्धारण गरेको थियो । सोमध्ये यो समाचार तयार पार्दासम्म २३ ओटा कम्पनी डिम्याटबाहिर नै रहेको पाइएको छ । बुधवार सीडीएससीले ३७ ओटा कम्पनी दर्ता सम्झौताका लागि तयारीमा रहेको बताए पनि उक्त सबै कम्पनी दर्ता नभएको देखिएको छ । सम्झौताको तयारीमा रहेका १७ कम्पनीसमेत बिहीवारसम्म सीडीएससीमा दर्ता भएका छैनन् ।
