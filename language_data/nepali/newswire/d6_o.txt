माघ ६, वीरगञ्ज । वित्तीय सेवाको पहुँच विस्तार गरी विकासको क्षेत्रीय असन्तुलन घटाउन लागू गरिएको निर्देशित कर्जा कार्यान्वयन अत्यन्त फितलो देखिएको छ । नेपाल राष्ट्र बैङ्क वीरगञ्ज कार्यालयले बुधबार वीरगञ्जमा आयोजना गरेको क्षेत्रीय स्तरमा वित्तीय क्षेत्र समन्वय संयन्त्र निर्माणसम्बन्धी अन्तरक्रियामा लक्षित क्षेत्रमा कर्जा लगानी सन्तोजनक हुन नसकेको जानकारी दिइएको हो । 

राष्ट्र बैङ्क अनुसन्धान विभागका कार्यकारी निर्देशक नरबहादुर थापाले केन्द्रीय बैङ्कले लागू गरेको निर्देशित कर्जा कार्यान्वयनको अवस्था कमजोर रहेको जानकारी दिए । कार्यकारी निर्देशक थापाका अनुसार वित्तीय स्रोतको अभाव र उच्च ब्याजदरका कारण उत्पादनशिल क्षेत्रको कर्जा प्रवाह सङ्कुचित नहोस भन्ने उद्देश्य भए पनि सफलता हात लागेको छैन । उनले समन्वय संयन्त्रमार्फत समस्याको पहिचान र प्रभावकारिता अभिवृद्धिको उपायमा केन्द्रित भएको पनि बताए । 

वाणिज्य बैङ्कहरुले कुल लगानीको २० प्रतिशत उत्पादनशिल क्षेत्रमा लगानी गर्नुपर्नेमा चालु वर्ष २०७२÷७३ को शुरु ५ महीनामा १६ दशमलव २ प्रतिशतमात्र लगानी भएको छ । बैङ्कहरुको कुल लगानी ११ खर्ब ४४ अर्ब रुपैयाँ छ । उत्पादनशिल क्षेत्रमा १ खर्ब ८५ अर्ब रुपैयाँमात्र लगानी भएको राष्ट्र बैङ्कको तथ्याङ्क छ । कृषि र उर्जामा १२ प्रतिशत लगानीको निर्देशन पनि कार्यान्वयन हुन सकेको छैन । यो क्षेत्रमा १ खर्ब १२ अर्ब रुपैयाँमात्र लगानी भएको छ । त्यसैगरी पुनरकर्जाको कार्यान्वयन पनि कमजोर देखिएको छ । ‘मङ्सिर मसान्तसम्ममा १ अर्ब ७० करोड रुपैयाँमात्र कर्जा गएको छ । अघिल्लो आर्थिक वर्ष ९ अर्ब रुपैयाँ पुनरकर्जा उपयोग भएको थियो,’ कार्यकारी निर्देशक थापाले भने । चालु वर्षमा प्रवाह भएको कर्जामध्ये साधारणतर्फ १ अर्ब ५४ करोड र निर्याततर्फ १६ करोड रुपैयाँमात्र छ । 

चालु वर्षको शुरुआतसँगै जारी मधेश आन्दोलन र नाकाबन्दीका कारण चालु वर्षमा कुल कर्जा प्रवाहमा कमी आएकाले पुनरकर्जामा समेत गत वर्षको तुलनामा न्यून उपयोग हुने वित्तीय क्षेत्रका अनुभवीहरुको अनुमान छ । लगानीका अन्य क्षेत्र पनि सङ्कुचित भएका छन् । राष्ट्र बैङ्कले साधारणका लागि ४, निर्यातलाई १ र भूकम्पपीडितका लागि शून्य व्याजदरमा पुनरकर्जा उपलब्ध गराउँछ । वाणिज्य बैङ्कहरुले ती प्रयोजनका 
लागि क्रमश ९, ४ दशमल ५ र २ प्रतिशत ब्याजदरमा लगानी गर्छन् । 

भूकम्पपीडितका लागि शहरमा २५ लाख र ग्रामीण क्षेत्रमा १५ लाख रुपैयाँका दरले सहुलियत कर्जा घोषणा भए पनि पीडितले प्राप्त गरेका छैनन् । विपन्न वर्ग कर्जाको प्रगति पनि सन्तोषजनक छैन् । बैङ्क तथा वित्तीय संस्थाहरुले सो क्षेत्रमा ६७ अर्ब ४ करोड रुपैयाँ लगानी गरेका छन् । राष्ट्र बैङ्कले ग्रामीण क्षेत्रमा वित्तीय पहुँच र प्रभावकारिता पु¥याउने उद्देश्य राखे पनि ग्रामीण क्षेत्रबाट सङ्कलन भएको बचत शहरी क्षेत्रमा लगानी भइरहेको राष्ट्र बैङ्क वीरगञ्जका निर्देशक बमबहादुर मिश्रले बताए । 

केन्द्रीय बैङ्कले वित्तीय समावेशीकरणका यस्ता अवरोधहरुको पहिचान र समाधानको उद्देश्यले बुधबारै वित्तीय क्षेत्र समन्वय समितिसमेत गठन गरेको छ । राष्ट्र बैङ्क वीरगञ्जका निर्देशक बमबहादुर मिश्रको संयोजकत्वमा गठन भएको संयन्त्रमा राष्ट्र बैङ्ककै वरिष्ठ उपनिर्देशक छविलाल शर्मा पौडल, वीरगञ्ज उद्योग वाणिज्य सङ्का सचिव अनिल अग्रवाल, नविल बैङ्क वीरगञ्जका प्रबन्धक केशव नेपाली, कृषि विकास कार्यालय पर्साका गेनालाल मण्डल, डिभिजन सहकारी कार्यालय पर्साका राजुप्रसाद साह र पशु सेवा कार्यालयका रामपरीक्षित साह सदस्य छन् । 
